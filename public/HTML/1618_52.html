<?xml version="1.0" encoding="UTF-8"?><html xmlns:local="some-string" xmlns:wd="wikidata">
   <head>
      <link rel="stylesheet" type="text/css" href="postzeitung.css" media="screen"></link>
   </head>
   <body>
      <div class="textcontainer">
         		
         			
         				
         				
         <h4>
            					52.
         </h4>
         <hr></hr>
         				
         					
         <h2>
            						Auß Graupünten vom 10. Decemb. 1618.
         </h2>
         					
         <p>
            						
            <br></br>
            <span class="in">U</span>Nſere Straffgericht continuiren noch/ werden auff den altẽ S. Thomas
            						
            <br></br>tag zu ende lauffen/ Der Edelmann 
            <span class="aq">S. Diatti,</span> ſo vnlengſt zu Thuſis ge=
            						
            <br></br>richt worden/ hat bekannt/ daß er mit etlichen andern im Velt in (die er
            						
            <br></br>namhafft gemacht) ein anſchlag gemacht/ ſie wollẽ ſich gar familiar gegen den Eu=
            						
            <br></br>angeliſchen im ſelbigen Land ſtellen/ nach vñ nach jre Wehr vnd Waffen von jnen
            						
            <br></br>entliehen/ hernach in der Venediger Gebiet in Bergamaſco ein anzahl Banditen
            						
            <br></br>vnverſehens ins Land führen/ vnnd mit denſelbigen die Euangeliſchen vberfallen/
            						
            <br></br>Er hat ohne das einen Euangeliſchen vnd einen Catholiſchen erſchoſſen/ hat auff
            						
            <br></br>der Toll im Veltlin gewohnt/ vnd einen vornemmen Vatter.
         </p>
         					
         <p>
            						
            <br></br> Der Biſchoff von Chur ſoll gewiß geſtorben/ vnd ſein Schloſſz Fürſtenburg in
            						
            <br></br>Etſchland/ ſo doch zum Biſthumb Chur gehört/ an welchem ort der Schwaben=
            						
            <br></br>krieg/ An. 1499. ſeinen anfang genommen/ von den Oeſterreichiſchen eyngenom=
            						
            <br></br>menſeyn.
         </p>
         					
         <p>
            						
            <br></br>Es zeucht täglich viel Volcks gen Meyland/ vnd wider hinweg/ man gibt auß/
            						
            <br></br>es ſolle etlich Volck in Sardinien geſandt werden/ vnd wirdt immerdar ein Spa=
            						
            <br></br>niſche Wacht im Saraguſerlandt an der Pündteriſchen Grentz erhalten.
         </p>
         					
         <p>
            						
            <br></br>Ein ſchön Teutſch Volck mit ſchöne Pferden zeucht durch die Pündt/ vñ wie
            						
            <br></br>ſie vorgebẽ/ den Venedigern zu/ ſonſten ſeyn die Banditen Pompeius/ vñ Rudolff
            						
            <br></br>Planta ſehr vnrühig/ ſuchen bey den 7. Catholiſchen Orten hilff/ ſich zu rechen. 
         </p>
         				
         				
         					
         <h2>
            						Auß Lion vom 12. Ditto.
         </h2>
         					
         <p>
            						
            <br></br> Die Sachẽ mit Bearn laſſen ſich anſehẽ/ als wolt es ſich zu einer Vergleichung
            						
            <br></br>ſchicken/ vnd wirt von Pariß confirmiert/ daß der Heurath mit dem Printzen Vit=
            						
            <br></br>torio von Sauoia/ vnnd deß Königs in Franckreich Schweſter/ ſeinen gewiſſen
            						
            <br></br>fortgang hab/ vnnd die Hochzeit gegen künfftigen Martio allhie gehalten werden
            						
            <br></br>ſolle/ Vnd ſolle der König allen Predicanten in Franckreich/ auff den National
            						
            <br></br>Synodum zu ziehen/ bey Leibſtraff verbotten haben/ Der 
            <span class="aq">Duc de Montbaſſon</span> iſt
            						
            <br></br>auß Engellandt wider zurück kommen/ hat die alte Königin beſucht/ man ſagt/ die=
            						
            <br></br>ſelbe werde ſich von Blois nach Molins begeben/ vnnd wirdt geſchrieben/ daß die
            						
            <br></br>
            <span class="aq">port Demers </span>in Engellandt geſchloſſen ſey.
         </p>
         					
         <p>
            						
            <br></br>Der Graupünteriſch Geſandter/ Herr oberſter Guler/ hat von jrer Kön. Maj.
            						
            <br></br>etc. guten beſcheidt bekommen/ iſt zum Ritter geſchlagen/ vnd jme ein güldene Ket=
            						
            <br></br>tin verehrt worden. 
         </p>
         				
         				
         					
         <h2>
            						Auß Rohm vom 15. Ditto.
         </h2>
         					
         						
         <p>
            							
            <br></br> Zu Neapoli iſt 4. deß Doria: vnnd 2. der 
            <span class="aq">Sig. Sauli</span> Galeren befohlen worden/
            							
            <br></br>gegen die Corſaren im ſelben Meer außzufahren/ vnd iſt allda mit 3. Galeren auß
            							
            <br></br>Sicilia der 
            <span class="aq">Marcheſe Michael Vais</span> angelangt.
            							
            <br></br>Mit einer 
            <span class="aq">extraord. </span>hat man auß Spania/ daß im ſelben Königreich 12000.
            							
            <br></br>Mann zu Fuß geworben/ vnd alle außländiſche Vaſellen verarreſtirt werden. 
         </p>
         					
         				
         				
         					
         <h2>
            						Auß Venedig vom 21. Ditto.
         </h2>
         					
         						
         <p>
            							
            <br></br>Meyländiſche Brieff bringẽ/ der 
            <span class="aq">Conte Della Torre</span> Sauoiſcher Ambaſſator
            							
            <br></br>hab das erſtemal beym Gub. audiens gehabt/ in welchem S. Exc. ſich gegen S. F 
            							
            <br></br>Gn. ſehr affectionirt erzeigt/ vnd ſolle der Amb. die erledigung deß vor dieſem gefan=
            							
            <br></br>genen Sauoiſchen Secretarien ſollicitiren. Vnd hetten ſie auß Spania/ daß vber
            							
            <br></br>vorige noch mehr Kriegsvolck in groſſer anzal zuſammen bracht werde/ vmb auff
            							
            <br></br>die Meer Armada/ darüber der 
            <span class="aq">principe Philiberto</span> von Sauoia General ſeyn
            							
            <br></br>ſolle/ zu gebrauchen.
         </p>
         						
         <p> </p>
         					
         					
         						
         <p>
            							
            <br></br> Von Turino wirdt geſchrieben/ daß ſelbiger Hertzog noch jmmerdar in geheim
            							
            <br></br>Kriegsvolck werbe/ Man ſagt/ ſolle ein Jmpreſa/ mit deß Königs in Franckreich
            							
            <br></br>hilffe/ obhanden haben/ wohin eigentlich/ iſt noch vnbewuſt.
         </p>
         						
         <p>
            							
            <br></br> Dieſen Abend hat man mit 2. Schiffen gewiß/ daß der 
            <span class="aq">Ecc. Barbarigo</span> tods ver=
            							
            <br></br>fahren/ vnd der 
            <span class="aq">Ecc. Venier,</span> als General/ wider zurück hieher kommen. 
         </p>
         					
         				
         				
         					
         <h2>
            						Auß Wien vom 20. Ditto.
         </h2>
         					
         <p>
            						
            <br></br>Die Röm. Keyſerin/ Fraw Anna/ hochſeligſter gedächtnuß/ hat man 2. tag ſehen
            						
            <br></br>laſſen/ welche in ſchwartzer klag angethã geweſen/ auff eim ſilbern ſtück/ vñ ſchwartz
            						
            <br></br>ſammeten Küſſen/ neben der rechten Hand die Reichs: vnnd Böhmiſche: auff der
            						
            <br></br>lincken hand die Hungeriſche Cron ob dem Haupt den Reichs Apffel vñ Scepter
            						
            <br></br>ligend/ dañ 4. groſſe Leuchter mit weiſſen Windliechtern ſtehend gehabt/ dero Jnge=
            						
            <br></br>weid iſt zu der Königin Cloſter begraben/ vñ der Leichnam auch dahin geſetzt wordẽ.
         </p>
         					
         <p>
            						
            <br></br> Jre Keyſ. M.etc. haben den oberſten Hofmarſchalchen/ Herrn zu Lofenſtein/ zu
            						
            <br></br>den Ständen in Oeſterreich ob der Enß geſchickt/ und begeren laſſen/ 1. die an der
            						
            <br></br>Thonaw/ zu præjuditz den benachbarten auffgeworffene Schantz niderzureiſſen.
            						
            <br></br>2. Die verhauwene Päſſz im Freywald gegen Böheim/ dem 
            <span class="aq">Conte de Boucquoy</span>
            						
            <br></br>zu eröffnen 3. Mit jme/ 
            <span class="aq">Bouequoy</span>/ gute Correſpondentz zu halten/ vñ jr geworben
            						
            <br></br>Volck zu den ſeinen zu ſtoſſen. 4. Winter Wahren/ ſo ihm geſchickt werden/ für die
            						
            <br></br>Knecht/ vnd Munition zu lieffern. Darauff ſie ſich höchſtes entſchuldiget. 1. Were
            						
            <br></br>die Schantz auff vnmittelbarm Oeſterreichiſchen Grundt vñ Boden/ zur Defen=
            						
            <br></br>ſion deß Lands/ vnd gantz keiner Offenſion/ wie vor Jaren auch beſchehen/ auffge=
            						
            <br></br>worffen worden. 2. Seye nit rathſam/ daß der verhauwene Freywald eröffnet wer=
            						
            <br></br>de/ weil der Böhmen Volck an den Grentzen/ 
            <span class="aq">Conte de Boucquoy</span> aber mit den
            						
            <br></br>ſeinigen noch hinder denſelbigen ligt/ alſo jrer M. dieſe eröffnung nichts fürtragen
            						
            <br></br>könne/ ſondern viel mehrers die Böhmen den Vortheil erſehen/ in das Land fallen/
            						
            <br></br>vnnd hernach nit mehr ſo bald darauß zu bringen ſeyn möchten. 3. Sey die begerte
            						
            <br></br>Correſpondentz/ der Böhmen halb/ ſehr gefährlich/ wie ſie deñ auch zu mehrer De=
            						
            <br></br>fenſion deß Lands/ zu dem vorhin habenden wenigen Volck noch 1000. Mußket=
            						
            <br></br>tirer werben müſſen. 4. Wolten die Winterwahren auff die Grenitzen lieffern/ da=
            						
            <br></br>ſelbſten ſie aber der 
            <span class="aq">Conte de Boucquoy</span> auff ſeine gefahr ſelbſt abholen ſolle.
         </p>
         					
         <p>
            						
            <br></br> Dz in Oeſterreich ligend Böhmiſch Volck hat Zwethal verſchantzt vnd beſetzt /
            						
            <br></br>hernach beſſer herauß auff Räzen/ Hollaprun vnd Sitzendorff verruckt/ ligen nur
            						
            <br></br>7. Meil von hinnen/ Der alte Graff von Thurn ſoll mit 500. Mußkettirer/ vnnd
            						
            <br></br>1500. Pferden auff Prün zu rücken/ zu vermuthen/ dem Mähreriſchen Landtag
            						
            <br></br>nahe zu ſeyn/ hat in dieſem Landt/ doch jenſeit der Thonaw an die meiſten Stände
            						
            <br></br>geſchrieben/ Obwol ſein heraußzug in diß Land bey etlichen ein ſeltzam anſehen ha=
            						
            <br></br>ben möchte/ ſoll doch derſelb niemand ſchaden bringen/ ſich nur nit widerſetzen/ vnd
            						
            <br></br>die Notturfft zuführen/ wollen alles vmb bar Gelt bezahlen/ keine Menſchen/ was
            						
            <br></br>Religion der auch ſeye/ an nichten kein Schaden zufügen/ man beſorgt/ ſie werden 
            						
            <br></br>jenſeit der Thonaw ſich gantz Oeſterreich bemächtigen. 
         </p>
         					
         <p>Wie der Vortrab vom
            						
            <br></br>Mähreriſchen Landtag meldet/ ſo ſeyn die Mährer zu den Böhmen getretten/ wol=
            						
            <br></br>len jr Volck zu jnen ſtoſſen/ damit weiter in Oeſterreich ziehen/ vnd die Confoedera=
            						
            <br></br>tion der Länder befördern helffen/ Herr Cardinal von Dieterichſtein hat ſeine poli=
            						
            <br></br>tiſche Empter reſignirt/ vnd iſt davon gezogẽ/ alſo auch der Fürſt von Liechtenſtein.
         </p>
         					
         <p>
            						
            <br></br> Die Hungarn haben eine Zuſammenkunfft gehalten/ vñ 
            <span class="aq">abſolute</span> geſchloſſen/
            						
            <br></br>kein einigen Mann wider die Böheim zu ſchicken/ noch herauß zu laſſen/ auch ſol=
            						
            <br></br>ches zu thun/ bey hoher Straff männiglich inhibirt/ weil aber die Böhmen bereit in
            						
            <br></br>Oeſterreich ſeyn/ wollen ſie ein Legation auß allen Ständen in Böheimb aborde=
            						
            <br></br>nen/ die Vrſach/ warumb ſie in Oeſterreich gefallen/ vnd was jr Vorhaben ſeye?
            						
            <br></br>befragen/ darnach ſie ſich zu richten haben.
         </p>
         					
         <p>
            						
            <br></br> Dem 
            <span class="aq">Conte de Boucquoy</span> ſeyn in 400. Hungarn außgeriſſen/ ziehen nach
            						
            <br></br>Hauß/ denen iſt bey Spitz in Oeſterreich der Raub wider abgenommen/ jhrer viel
            						
            <br></br>erlegt worden/ vnd ſolle der 
            <span class="aq">Conte de Boucquoy</span> vber 4000. Mann/ zu Roſſz vnd
            						
            <br></br>Fuß/ nicht mehr ſtarck ſeyn/ Herr Graff Tampier iſt noch zu Crembs/ vnd ſamblet
            						
            <br></br>mehr Volck/ damit etwas zu tentiren.
         </p>
         					
         <p>
            						
            <br></br> Hie iſt noch groß Schrecken/ vnd wirdt auſſenherum̃ mehrers geſchantzt/ Kor=
            						
            <br></br>neuburg vnd Cloſternenburg ſeindt beſetzt worden. 
         </p>
         				
         				
         					
         <h2>
            						Auß Prag vom 23. Ditto.
         </h2>
         					
         						
         <p>
            							
            <br></br>Von Budweiß iſt ein Currir kom̃en/ der bericht/ daß ſelbige Belägerung nun=
            							
            <br></br>mehr continuirt/ es ſollen aber von den Keyſ. ober 500. Mañ nicht mehr darinnen
            							
            <br></br>ſeyn/ die vbrigen habẽ ſich gegen Crumau wärts/ und von dar ins Biſthumb Paſ=
            							
            <br></br>ſau ſaluirt/ gar viel ſeindt auß Hungersnoth zu der Stände Volck gefallen/ vnnd
            							
            <br></br>theils gar entlauffen. 
         </p>
         					
         					
         						
         <p>
            							
            <br></br> Eſ iſt den Ständen auch ein Currir vom Mähreriſchen Landtag kommen/ mit
            							
            <br></br>dieſer Zeitung/ daß die Ober= vnd NiderOeſterreich: wie auch die Mähreriſchen
            							
            <br></br>Euangeliſchen Stände ſich außdrücklichen erklärt/ bey den Herren Böhmen für
            							
            <br></br>einen Mann zu ſtehen/ jr Volck mit den jrigen zu coniungiren/ auch Leib/ Gut vnd
            							
            <br></br>Blut/ bey jnen auffzuſetzen/ wie dann allbereit angeordnet/ daß auff allen Cantzeln
            							
            <br></br>das 
            <span class="aq">Te Deum laudamus</span> geſungen werden ſolle. Eſ hat auch zu mehrer verſiche=
            							
            <br></br>rung der Graff von Thurn die Statt Znamb in Mährern/ ſo gleich auff die N. O.
            							
            <br></br>grentzen eyngenommen/ vnd beſetzt/ Herr Graff Schlick ligt zu Rätz.
         </p>
         						
         <p>
            							
            <br></br> Eſ befind ſich ein NiderSächſiſcher Ritterſchafft Abgeordneter allhie/ welcher
            							
            <br></br>den Ständen 3000. Mann zu Fuß/ vnd 1000. Pferd offerirt. 
         </p>
         					
         				
         				
         					
         <h2>
            						Auß deß Gravenhage vom 24. Ditto.
         </h2>
         					
         <p>
            						
            <br></br>Seither jüngſten ſind die 3. gefangene allhie nochmals examinirt/ vñ iſt Hoger=
            						
            <br></br>beets in deß Ledenbergs Camer gebracht/ dz alſo zu vermuthen/ möchtẽ noch mehr
            						
            <br></br>zu ſitzen kom̃en/ und verlaut/ daß der von Keſſel Gub. zu Häußden/ allhie ſchon in
            						
            <br></br>Arreſt genommen. 
         </p>
         					
         <p>Jnterim ſind zu Vtrecht/ der Herr von Seulenſtein/ der von
            						
            <br></br>Maußbergen/ Königsfrey/ und Monſ. Göyer/ auch verarreſtirt/ doch nach gelei=
            						
            <br></br>ſter Caution wider relaxirt worden/ vnnd ſollen dieſelbe Commiſſarien mit den V=
            						
            <br></br>trechtiſchen Ständen/ was mit dem Ledenberg zu machen/ ein Reſolution nem̃en.
         </p>
         					
         <p>
            						
            <br></br> Die Herrn Staden ſind entſchloſſen/ in kurtzem eine Bottſchafft in Franckreich
            						
            <br></br>abzufertigen/ ſelbigen König ven allem zu berichten/ was ein zeit hero in den vnier 
            						
            <br></br>ten Landen fürgenommen/ vnd verhandelt worden. 
         </p>
         					
         <p>Wegen deß Kriegsweſens/
            						
            <br></br>vnd wie alles in beſſere Ordnung möchte gebracht werden/ wird noch ſtarck gehan=
            						
            <br></br>delt/ vnnd ſollen in jedtweder Prouintz etliche Deputirte zuſammen kommen/ von
            						
            <br></br>denẽ darzu nötigen Mitteln/ vñ wie die auffzubring?/ berathſchlagen/ S. Pr. Exc.
            						
            <br></br>werden hinfüro das gantze Kriegs 
            <span class="aq">directorium</span> haben/ vñ diß falls reſoluiren vnd
            						
            <br></br>exeentiren/ wie deroſelben gefällig/ haben allbereit viel newe Befelchſhaber erkoren.
         </p>
         					
         <p>
            						
            <br></br> Der jenige Kriegs Officirer/ ſo allhie im Namen der Böhmiſchen Stände an=
            						
            <br></br>gelangt/ tractirt täglich mit der Herrn Staden Deputirtẽ/ vnd S. Pr. Exc. damit
            						
            <br></br>die erſuchte Hilffe ehiſt folgen möge/ hat ſeine Schreiben an König in Engellandt
            						
            <br></br>durch ſelbigen Amb. fortgeſandt.
         </p>
         					
         <p>
            						
            <br></br> Jn dieſen Landen werden verſchiedene Gubernamenten/ ſonderlich vuff den
            						
            <br></br>Frontiren/ verändert/ wie denn allbereit zu Vtrecht/ Häußden/ vnnd anderer Or=
            						
            <br></br>ten/ beſchehen.
         </p>
         					
         <p>
            						
            <br></br> Man iſt hier vnd zu Delfft noch 8. Compagnien gewertig/ dörffte wol wegen der
            						
            <br></br>Execution angeſehen ſeyn.
         </p>
         					
         <p>
            						
            <br></br> Allhie haben etliche Armenianer/ wider der Herren Staden Verbott/ ſich in ei=
            						
            <br></br>nem Hauß verſam̃let/ vnd offentlich predigen laſſen/ derwegen der Herr deß Hau=
            						
            <br></br>ſes/ vnd der/ ſo die Zuhörer zuſammen beruffen/ in verhafft genommen/ doch bald
            						
            <br></br>wider loß gelaſſen worden/ vnd ſind jetzt dergleichen 
            <span class="aq">Conuenticula</span> durch ſcharpffe
            						
            <br></br>
            <span class="aq">Mandata</span> auffs new verbotten. 
         </p>
         					
         						
         <p>
            							
            <br></br> Man hat auß Engelland/ daß es mit der Königin beſſer worden/ auch der Un=
            							
            <br></br>will zwiſchen ſelbigem König vnd Franckreich/ faſt allerdings geſtillt ſeye.
         </p>
         						
         <p>
            							
            <br></br> Wiewol Ertzhertzogs Alberti/ etc. Geſandter in Franckreich beym König/ wegen
            							
            <br></br>deß Canals/ ſo man bey Greuelingen zu graben angefangen/ ſtarck angehalten/ ſoll
            							
            <br></br>er doch nichts haben erhalten können/ vnd ſind zu Brüſſel viel vornemme Herren/
            							
            <br></br>mit der in Spanien vergangener Verenderung nicht wol zu frieden/ vnd möchten
            							
            <br></br>deren wol etliche auch nach Spanien muſſen/ vnd neuwe Rechnung thun. 
         </p>
         					
         					
         						
         <h2>
            							Auß Ambſterdam vom 25. Ditto.
         </h2>
         						
         							
         <p>
            								
            <br></br>Auß Koppenhagen wirt vom 5. diß gemelt/ daß es der enden alles ſtill vnd fried=
            								
            <br></br>lich ſey/ die jenige Schiff/ ſo der König in Dennemarck in die OſtJndien außgerü=
            								
            <br></br>ſtet/ ſind zwar abgelauffen/ habẽ aber wegen Contrari Winds/ wider zurück kehren
            								
            <br></br>müſſen/ erwarten jetzt beſſer Wetter/ So dieſe Fahrt wol abgehet/ wird es dem gan=
            								
            <br></br>tzen Land groſſen Nutzen ſchaffen. 
         </p>
         						
         						
         							
         <p> Vnd hat man auß Stockholm/ daß zwiſchen
            								
            <br></br>beyden Cronen/ Poln vnd Schweden/ in Liffland/ von beiderſeits Commiſſarien
            								
            <br></br>ein ſtillſtandt getroffen worden/ vnd machte man gute Præparation/ die 4. vñ letzte
            								
            <br></br>Penſion dẽ König in Dennemarck/ vor die Veſtung Elßburg/ welche ein zeitlang
            								
            <br></br>vnter jm geweſen/ zu erlegen/ vnd alſo wider an die Schwediſche Cron zu bringen. 
         </p>
         						
         					
         					
         						
         <h2>
            							Auß Cölln vom letzten Ditto.
         </h2>
         						
         <p>
            							
            <br></br>Jre Churf. D. etc. zu Cölln/ haben jren eynritt zu Paderborn/ mit in 700. Pfer=
            							
            <br></br>den/ darunter viel Herren vnd Prælaten 
            <span class="aq">ſolenniter</span> gehalten/ hat ſo wol dz Stifft
            							
            <br></br>als die Statt S. Churf. D. etc. gehuldiget/ auch alles wol abgangen. 
         </p>
         						
         							
         <p>
            								
            <br></br> Jetzt hat man von Münſter/ daß die Statt Embden jhren eigenen Herrn/ den
            								
            <br></br>Graffen/ etc. wegen jhnen etliche verſprochene Sachen nicht gehalten worden/ ge=
            								
            <br></br>fänglich angenommen haben. 
         </p>
         						
         					
         					
         <p class="closer">
            						
            <br></br>
            						
            <span class="aq">ENDE.</span>
            					
         </p>
         				
         			
         		
         	
      </div>
      <div class="imagecontainer">
         <img src="https://brema.suub.uni-bremen.de/i3f/v20/904462//full/0/0/default.jpg" width="70%"></img>
         <img src="https://brema.suub.uni-bremen.de/i3f/v20/904463//full/0/0/default.jpg" width="70%"></img>
         <img src="https://brema.suub.uni-bremen.de/i3f/v20/904464//full/0/0/default.jpg" width="70%"></img>
         <img src="https://brema.suub.uni-bremen.de/i3f/v20/904465//full/0/0/default.jpg" width="70%"></img>
      </div>
   </body>
</html>